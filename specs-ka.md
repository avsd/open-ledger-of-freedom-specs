თავიუფლების ღია ჟურნალი - სპეციფიკაცია
======================================

ეს დოკუმენტი აღწერს "თავისუფლების ღია ჟურნალის"
(ინგლ.: "Open Ledger of Freedom") დიზაინს
და ფუნქციონირების პრინციპს.

"თავისუფლების ღია ჟურნალი" წარმოადგენს თანამოაზრეთა
ჯგუფში საერთო პროექტების დაფინანსების, და დემოკრატიისა
და მერიტოკრატიის პრინციპებზე აგებული კენჭისყრის წარმოების
საჯარო, გამჭვირვალე და დაცულ მექანიზმს.

1 განმარტებები
--------------

- **წევრი** - ავტორიზებული პირი, რომელსაც აქვს ელექტრონულად ხელმოწერილი
  ჩანაწერების შექმნის ტექნიკური შესაძლებლობა
- **სერვერი** - სისტემა, რომელიც ახორციელებს წევრების ავტორიზაციას,
  მათ მიერ შექმნილი ჩანაწერების მიღებას, და ჩანაწერებისაგან ჟურნალის
  შედგენას.
- **კლიენტი** - წევრის ხელთ არსებული ტექნიკური საშუალება (აპლიკაცია,
  ვებ-აპლიკაცია, ვებსაიტი), რომელიც იძლევა ჩანაწერების შექმნის,
  მათი ხელმოწერის, ჟურნალისა და ბალანსების დათვალიერების საშუალებას
- **ჩანაწერი** - წევრის მიერ გამოხატული ნების, ან
  სერვერის მიერ დაფიქსირებული ფაქტის ამსახველი დოკუმენტი,
  მათ შორის:
    + წევრის ავტორიზაცია
    + წევრის ბალანსზე თანხის და ქულების დარიცხვა
    + წევრის მიერ პროექტის დაფინანსება ბალანსიდან
    + წევრის მიერ კენჭისყრაში მონაწილეობის მიღება ქულების გამოყენებით
    + ქულების სხვა წევრის ბალანსზე გადარიცხვა
    + და სხვა
- **ელექტრონული ხელმოწერა** - ჩანაწერის ავტენტურობის
  დადასტურების მექანიზმი, რომელიც შემდეგ პირობებს აკმაყოფილებს:
    + მხოლოდ ხელმომწერს შეუძლია საკუთარი სახელით ნებისმიერი
      ჩანაწერი დაადასტუროს, და
    + ნებისმიერ პირს შეუძლია დაამოწმოს ხელმოწერის ავტენტურობა
      დამოუკიდებლად დაამოწმოს.
- **ჟურნალი** - წევრების და სერვერის მიერ შექმნილი, ელექტრონულად
  ხელმოწერილი და სერვერის მიერ დამოწმებული ჩანაწერების
  დალაგებული, არამოდიფიცირებადი და ზრდადი მიმდევრობა.
- **გასაღების წყვილი** - ელექტრონული ხელმოწერის განხორციელების
  და მისი ავტენტურობის დამოწმების კრიპტოგრაფიული მექანიზმი.
  წყვილი შედგება ორი გასაღებისაგან:
    + **საიდუმლო გასაღები** - კოდი, რომელიც ცნობილია მხოლოდ ხელმომწერისათვის,
      და რომლის მეშვეობითაც მას შეუძლია ჩანაწერის ელექტრონული ხელმოწერა;
    + **ღია გასაღები** - კოდი, რომელიც საჯაროა (ცნობილია ყველასათვის),
      და რომლის მეშვეობითაც ნებისმიერ მსურველს შეუძლია შესაბამისი
      საიდუმლო გასაღებით ხელმოწერილი ჩანაწერის ავტენტურობის დამოწმება.
- **ბალანსი** - ჟურნალში მოხვედრილი ჩანაწერების საფუძველზე
  თითოეული წევრის მფლობელობაში არსებული თანხის თუ ქულების
  რაოდენობა, რომლის ცალსახად განსაზღვრა შესაძლებელია დროის ნებისმიერი
  მომენტისათვის.
- **ქულა** - წევრის მფლობელობაში არსებული გაზომვადი ერთეული, რომლის
  დარიცხვა და ჩამოწერა სისტემის მოხმარების პირობებით არის განსაზღვრული.
  ქულა შეიძლება იყოს სხვადასხვა ტიპის, და ქულის თითოეულ ტიპს შეიძლება
  ჰქონდეს გამოყენების სხვადასხვა წესი.
- **პროექტი** - ერთ-ერთი წევრის მიერ გამოცხადებული თანხის შეგროვების
  აქცია, რომელიც სხვა წერებმა შეიძლება დააფინანსონ საკუთარი ფულადი ბალანსიდან
- **დაფინანსება** - თანხის გადარიცხვა წევრის ფულადი ბალანსიდან პროექტის ბალანსზე
- **ათვისება** - თანხის მოხსნა პროექტის ბალანსიდან და ამ თანხის
  გამოყენებულად ჩათვლა
- **კენჭისყრა** - ქულების მეშვეობით წევრების ნების გამოხატვის პროცესი,
  სადაც თითოეულმა წევრმა საკუთარი ქულები კენჭისყრაში არსებულ სხვადასხვა
  არჩევანზე თავისი შეხედულისამებრ შეიძლება გაანაწილოს
