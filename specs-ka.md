თავიუფლების ღია ჟურნალი - სპეციფიკაცია
======================================

ეს დოკუმენტი აღწერს "თავისუფლების ღია ჟურნალის"
(ინგლ.: "Open Ledger of Freedom") დიზაინს
და მუშაობის პრინციპს.

"თავისუფლების ღია ჟურნალი" წარმოადგენს თანამოაზრეთა
ჯგუფში საერთო პროექტების დაფინანსების, და დემოკრატიისა
და მერიტოკრატიის პრინციპებზე აგებული კენჭისყრის წარმოების
საჯარო, გამჭვირვალე და დაცულ მექანიზმს.

- [1\. მუშაობის პრინციპი (მარტივად)](#simple)
- [2\. განმარტებები](#glossary)
- [3\. მუშაობის პრინციპი (ვრცლად)](#detailed)
- [4\. მხარეების ტექნიკური შესაძლებლობები (ანუ, "უფლებები")](#rights)
- [5\. ნორმალური მუშაობისათვის აუცილებელი მოთხოვნები (ანუ, "მხარეების მოვალეობები")](#responsibilities)
- [6\. ლიცენზია](#license)

<a name="simple"></a>1. მუშაობის პრინციპი (მარტივად)
----------------------------------------------------

თითოეულ წევრს აქვს კლიენტი (აპლიკაცია, ვებ-აპლიკაცია ან ვებსაიტი),
რომლის მეშვეობითაც მას შეუძლია სხვადასხვა მოქმედების ამსახველი
ჩანაწერების შექმნა, მათი ელექტრონულად ხელმოწერა და სერვერზე გადაგზავნა.
სერვერი ინახავს ყველა ჩანაწერს საჯარო ჟურნალში, სადაც ჩანაწერების სისწორის
და ავთენტურობის შემოწმება ნებისმიერ მსურველს შეუძლია. ჟურნალის მეშვეობით
დროის ნებისმიერ მომენტში შესაძლებელია წევრების ანგარიშზე არსებული
თანხის და ქულების, ნებისმიერი პროექტისათვის შემოწირული და ათვისებული თანხების,
და კენჭისყრების შედეგების დადგენა. წევრის ავთენტიფიკაციის
(იდენტობის დამოწმების) შემდეგ არ არსებობს წევრისგან დამოუკიდებლად
მისი სახელით რომელიმე ქმედების შესრულების (ე.ი. ჟურნალში ჩანაწერის გაყალბების)
ტექნიკური შესაძლებლობა.

<a name="glossary"></a>2. განმარტებები
--------------------------------------

- **წევრი** - ავტორიზებული პირი, რომელსაც აქვს ელექტრონულად ხელმოწერილი
  ჩანაწერების შექმნის ტექნიკური შესაძლებლობა
- **სერვერი** - სისტემა, რომელიც ახორციელებს წევრების ავტორიზაციას,
  მათ მიერ შექმნილი ჩანაწერების მიღებას, და ჩანაწერებისაგან ჟურნალის
  შედგენას.
- **კლიენტი** - წევრის ხელთ არსებული ტექნიკური საშუალება (აპლიკაცია,
  ვებ-აპლიკაცია, ვებსაიტი), რომელიც იძლევა ჩანაწერების შექმნის,
  მათი ხელმოწერის, ჟურნალისა და ბალანსების დათვალიერების საშუალებას
- **ჩანაწერი** - წევრის მიერ გამოხატული ნების, ან
  სერვერის მიერ დაფიქსირებული ფაქტის ამსახველი დოკუმენტი,
  მათ შორის:
    + წევრის ავტორიზაცია
    + წევრის ბალანსზე თანხის და ქულების დარიცხვა
    + წევრის მიერ პროექტის დაფინანსება ბალანსიდან
    + წევრის მიერ კენჭისყრაში მონაწილეობის მიღება ქულების გამოყენებით
    + ქულების სხვა წევრის ბალანსზე გადარიცხვა
    + და სხვა
- **ელექტრონული ხელმოწერა** - ჩანაწერის ავთენტურობის
  დადასტურების მექანიზმი, რომელიც შემდეგ პირობებს აკმაყოფილებს:
    + მხოლოდ ხელმომწერს შეუძლია საკუთარი სახელით ნებისმიერი
      ჩანაწერი დაადასტუროს, და
    + ნებისმიერ პირს შეუძლია დამოუკიდებლად დაამოწმოს ხელმოწერის ავთენტურობა
- **ჟურნალი** - წევრების და სერვერის მიერ შექმნილი, ელექტრონულად
  ხელმოწერილი და სერვერის მიერ დამოწმებული ჩანაწერების
  დალაგებული, არამოდიფიცირებადი და ზრდადი მიმდევრობა.
- **გასაღების წყვილი** - ელექტრონული ხელმოწერის განხორციელების
  და მისი დამოწმების კრიპტოგრაფიული მექანიზმი.
  წყვილი შედგება ორი გასაღებისაგან:
    + **საიდუმლო გასაღები** - კოდი, რომელიც ცნობილია მხოლოდ ხელმომწერისათვის,
      და რომლის მეშვეობითაც მას შეუძლია ჩანაწერის ელექტრონული ხელმოწერა;
    + **ღია გასაღები** - კოდი, რომელიც საჯაროა (ცნობილია ყველასათვის),
      და რომლის მეშვეობითაც ნებისმიერ მსურველს შეუძლია ხელმოწერის დამოწმება.
- **ბალანსი** - ჟურნალში მოხვედრილი ჩანაწერების საფუძველზე
  თითოეული წევრის მფლობელობაში არსებული თანხის თუ ქულების
  რაოდენობა, რომლის ცალსახად განსაზღვრა შესაძლებელია დროის ნებისმიერი
  მომენტისათვის.
- **ქულა** - წევრის მფლობელობაში არსებული გაზომვადი ერთეული, რომლის
  დარიცხვა და ჩამოწერა სისტემის მოხმარების პირობებით არის განსაზღვრული.
  ქულა შეიძლება იყოს სხვადასხვა ტიპის, და ქულის თითოეულ ტიპს შეიძლება
  ჰქონდეს გამოყენების სხვადასხვა წესი.
- **პროექტი** - ერთ-ერთი წევრის მიერ გამოცხადებული თანხის შეგროვების
  აქცია, რომელიც სხვა წერებმა შეიძლება დააფინანსონ საკუთარი ფულადი ბალანსიდან
- **დაფინანსება** - თანხის გადარიცხვა წევრის ფულადი ბალანსიდან პროექტის ბალანსზე
- **ათვისება** - თანხის მოხსნა პროექტის ბალანსიდან და ამ თანხის
  გამოყენებულად ჩათვლა
- **კენჭისყრა** - ქულების მეშვეობით წევრების ნების გამოხატვის პროცესი,
  სადაც თითოეულმა წევრმა საკუთარი ქულები კენჭისყრაში არსებულ სხვადასხვა
  არჩევანზე თავისი შეხედულისამებრ შეიძლება გაანაწილოს
- **საბანკო ანგარიში** - საერთო საბანკო ანგარიში, სადაც წევრები რიცხავენ
  თანხას, რომელიც შემდეგ მათ ბალანსზე აისახება. ასევე, ამ საერთო ანგარიშიდან
  ხდება დაფინანსებული პროექტების თანხების ათვისება. ანგარიშზე არსებული თანხა
  უდრის ყველა წევრის ანგარიშზე არსებული ფულადი ბალანსების ჯამს, დამატებული
  ყველა პროექტის საერთო დაფინანსების მოცულობა, გამოკლებული ათვისებული თანხების
  ჯამი


<a name="detailed"></a>3. მუშაობის პრინციპი (ვრცლად)
----------------------------------------------------

3.1. სერვერს აქვს ელექტრონული გასაღების წყვილი, რომლის ღია ნაწილი
     საჯაროდ არის ხელმისაწვდომი გარკვეულ URL-ზე;

3.2. წევრი ქმნის ელექტრონული გასაღების წყვილს კლიენტის (აპლიკაციის, ვებსაიტის)
     მეშვეობით;

3.3. საიდუმლო გასაღები ინახება წევრის მოწყობილობაზე;

3.4. კლიენტი აგზავნის ღია გასაღებს სერვერზე;

3.5. სერვერი ახდენს წევრის ავთენტიფიკაციას (მაგალითად, Facebook-ის მეშვეობით)
     და ინახავს მის მიერ გამოგზავნილ ღია გასაღებს ჟურნალში, რომელიც ყველასათვის
     ხელმისაწვდომი ხდება; 

3.6. წევრის მიერ საბანკო ანგარიშზე თანხის ჩარიცხვისას სერვერი აკეთებს შესაბამის
     ჩანაწერს ჟურნალში, რის შედეგადაც წევრის ფულადი ბალანსი
     შესაბამისი თანხით იზრდება;

3.7. წევრს ენიჭება ქულები წინასწარ შეთანხმებული პრინციპით; ამის შესახებ
     შესაბამისი ჩანაწერები კეთდება ჟურნალში;

3.8. ელექტრონულად ხელმოწერილი ჩანაწერის სერვერზე გადაგზავნით, წევრს შეუძლია
     პროექტის შექმნა, კენჭისყრის გამოცხადება, ნებისმიერი პროექტის დაფინანსება
     მის ანგარიშზე არსებული ბალანსიდან, და კენჭისყრაში მონაწილეობა მის ბალანსზე
     არსებული ქულების გამოყენებით;

3.9. სერვერი ამოწმებს თითოეული შემოსული ჩანაწერის გამართლობას, მისი ელექტრონული
     ხელმოწერის სისწორეს, ადასტურებს მას საკუთარი ელექტრონული ხელმოწერით,
     და ამატებს ჟურნალის ბოლოში;

3.10. ჟურნალი საჯაროდ არის ხელმისაწვდომი გარკვეულ URL-ზე; მისი ანალიზი, და
      დროის ნებისმიერ მომენტში მიმდინარე მდგომარეობის დადგენა, შესაძლებელია
      კლიენტი-აპლიკაციის/ვებსაიტის, ან ნებისმიერი სხვა პროგრამული საშუალების
      მეშვეობით, რომელიც ჟურნალის წაკითხვისთვის არის გათვლილი.



<a name="rights"></a>4. მხარეების ტექნიკური შესაძლებლობები (ანუ, "უფლებები")
----------------------------------------------------------------------------

4.1. წევრს შესაძლებლობა აქვს:

  4.1.1. დაარეგისტრიროს ერთი ან რამდენიმე ღია გასაღები;

  4.1.2. გააუქმოს საკუთარი გასაღების წყვილი, რათა მომავალში მისი გამოყენება
         ვერ მოხდეს;

  4.1.3. საიდუმლო გასაღებით ხელი მოაწეროს საკუთარ ჩანაწერებს;

  4.1.4. შეამოწმოს ჟურნალში თითოეული ჩანაწერის სისწორე (სხვა წევრის და
         სერვერის ელექტრონული ხელმოწერის ვალიდურობა);


4.2. წევრს შესაძლებლობა არ აქვს:

  4.2.1. ხელი მოაწეროს ჩანაწერს სხვა წევრის სახელით;

  4.2.2. გააუქმოს ან შეცვალოს სერვერზე წინათ გადაგზავნილი და ჟურნალში
         წარმატებით მოხვედრილი ჩანაწერი;


4.3. სერვერს შესაძლებლობა აქვს:

  4.3.1. დაადგინოს წევრის იდენტობა და დაარეგისტრიროს მის მიერ გამოგზავნილი
         ღია გასაღები;

  4.3.2. ჟურნალში ჩაწერამდე გადაამოწმოს გამოგზავნილი ჩანაწერების ელექტრონული
         ხელმოწერა და მათი ვალიდურობა (შედგენის სისწორე, თანხის და ქულების
         ბალანსების საკმარისობა და ა.შ.);

  4.3.3. მოახდინოს თანხების და ქულების ანგარიშიდან ანგარიშზე გადატანა, თუმცა
         მხოლოდ საკუთარი სახელით (ანუ, ჟურნალში გამოჩნდება რომ "გადარიცხვა"
         სერვერის ადმინისტრატორმა განახორციელა, და არა წევრმა);


4.4. სერვერს შესაძლებლობა არ აქვს:

  4.4.1. შეუმჩნევლად შეცვალოს ჟურნალში მოხვედრილი ნებისმიერი ჩანაწერი;

  4.4.2. ჟურნალში გააკეთოს ჩანაწერი რომელიმე წევრის სახელით.


<a name="responsibilities"></a>
5. ნორმალური მუშაობისათვის აუცილებელი მოთხოვნები (ანუ, "მხარეების მოვალეობები")
-------------------------------------------------------------------------------

5.1. წევრს მოეთხოვება:

  5.1.1. გაუფრთხილდეს თავის ელექტრონულ მოწყობილობას, რომლის მეშვეობითაც
         ხდება სისტემის გამოყენება;

  5.1.2. არ გაუზიაროს მოწყობილობა სხვას, და არ მისცეს მას საიდუმლო გასაღების
         წაკითხვის საშუალება;

  5.1.3. არ გამოიყენოს სისტემა საჯარო მოწყობილობის მეშვეობით (მაგალითად,
         ინტერნეტ-კაფეში);

  5.1.4. გაუფრთხილდეს სხვა ონლაინ-ანგარიშს, რომლის მეშვეობითაც შესაძლებელია
         სისტემაში ავთენტიფიკაცია (მაგალითად, Facebook-ანგარიში).


5.2. სერვერს მოეთხოვება:

  5.2.1. იყოს მუდმივად ხელმისაწვდომი (ე.ი. დროის ნებისმიერ მომენტში მოახდინოს
         კლიენტისაგან ჩანაწერის მიღება და მისი დამუშავება);

  5.2.2. არ დაუშვას უცხო პირის სისტემაში შეღწევა.


<a name="license"></a>6. ლიცენზია
---------------------------------

ამ დოკუმენტის გამოყენება შეუძლია ყველას, MIT ლიცენზიის დაცვით. (იხ. [LICENSE](LICENSE))
